---
author: Piero Macchioni
date: 2019-10-08
title: Autore della tua vita
description: Diventa autore della tua vita è il libro di Francesco Paulo Marconi che insegna a scrivere in un mese il copione della propria vita.
excerpt: >-
  Diventa autore della tua vita è il libro di Francesco Paulo Marconi che insegna a scrivere in un mese il copione della propria vita.
thumb_img_path: images/vault/marconi2.jpg
content_img_path: images/vault/marconi2.jpg
layout: post
published: true
categories:
- libri
tags:
- vita
- innovazione
- creati
---

Oggi in Italia esce un libro a cui tengo perché porta con sé tanti messaggi insieme. È un testo scritto da una persona con una storia personale straordinaria, ma è anche un'opera in qualche modo nata sul web e, nella sua versione italiana, propiziata da un incontro di cui sono stato lateralissimo testimone. 

Il libro è [Diventa autore della tua vita](https://bur.rizzolilibri.it/libri/diventa-autore-della-tua-vita/), l’ha scritto Francesco Paulo Marconi, responsabile Ricerca & Sviluppo del Wall Street Journal, ed è una sorta di manuale per scrivere in un mese il copione della propria vita. Detta così sembra una cosa un po’ fuffosa, ma è tutt’altro. La spiegazione lunga segue qui sotto. 


### Un giorno a Perugia
Il 14 aprile dell’anno scorso ero nel chiostro della Cattedrale di San Lorenzo, a Perugia, in attesa di ascoltare un incontro sul tema dell’[Automazione, realtà aumentata e intelligenza artificiale nelle redazioni](https://www.festivaldelgiornalismo.com/programme/2018/automation-augmentation-and-ai-in-the-newsroom) (il festival del giornalismo di Perugia è  sempre ricco di eventi in cui ascoltare case history lontane anni luce dalla realtà italiana). Lì Marisandra Lizzi, fondatrice di Mirandola Comunicazione, mi presenta questa specie di ragazzo prodigio di nome Francesco Marconi: un trentenne che è responsabile Ricerca e Sviluppo del Wall Street Journal e che in curriculum ha il titolo di ricercatore affiliato del MIT Media Lab e Fellow al Tow Center della Columbia University. 

Inizia l’incontro e nel frattempo, mentre ascolto il panel con un orecchio, leggo sullo smartphone qualcosa di Marconi e vedo che ha scritto un libro dal titolo curioso, [Live Like Fiction](https://www.amazon.com/Live-Like-Fiction-Become-Author/dp/0986148350). Non è il mio genere, Amazon non lo spedisce nemmeno in Italia, ma recupero la versione in ebook. 

Finito il dibattito, ritrovo Francesco e gli dico: «Ah, ho appena scaricato il tuo ebook». Invece del grazie che mi aspettavo, lui mi risponde quasi arrabbiato: «No, non dovevi. È un libro su cui bisogna scrivere, fare degli esercizi, l’ebook non va bene». E allora, replico, dobbiamo trovare qualcuno che lo traduca in italiano. 

La ricerca di Marisandra forse è cominciata quella sera stessa e un paio di giorni fa mi ha fatto un doppio regalo: una copia dell’edizione italiana del libro, pubblicato finalmente da BUR, e un’esagerata menzione nei ringraziamenti ricordando proprio quell’incontro di Perugia. 

![Live Like Fiction - ENGAGE](/images/vault/engage.jpg)

### Disegna la tua rete
Non sto a raccontare il libro che, in tempi in cui siamo tutti al centro di una rete, insegna come trovare la propria direzione e ridefinire i propri nodi. Né vi svelo la prefazione di Marisandra, personale e appassionata come lei. Ma trovo davvero interessante come sia nato _Diventa autore della tua vita_: prima c'è stato [un post del 2015](https://medium.com/frankly-speaking/frankly-speaking-how-i-found-purpose-38fe929e70bb), poi Francesco l'ha fatto diventare un libro, [spiegando anche come](https://www.linkedin.com/pulse/how-turn-blog-post-book-francesco-marconi). 

Ora Marconi ha un altro importante libro in arrivo nel 2020, che io aspetto molto - [Newsmakers: Artificial Intelligence and the Future of Journalism](https://www.amazon.it/Newsmakers-Artificial-Intelligence-Future-Journalism/dp/0231191375) - ma intanto siamo qui a dirgli: Francesco, bentornato in Italia.
